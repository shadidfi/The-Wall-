<!DOCTYPE html>
<html lang="en">
<head>
    <meta charset="UTF-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1.0">
    <title>সাগরকন্যার পাড়ে</title>
    <link rel="stylesheet" href="back1.css">
</head>
<body>
    <h1>সাগরকন্যার পাড়ে</h1>
    <h2>-ক্যাডেট মারুফ (২৯৯৪)</h2>

    <div class="story">
        <p>
            ভোরের আলো তখন ও অস্পষ্ট। বাসের জানালার ফাঁক দিয়ে প্রভাতের নতুন দিনমণির রক্তিম আভা ও পৌষের মৃদু হিমেল হাওয়ার সংমিশ্রণের এক অদ্ভুত অনুভূতি আমায় নাড়া দেয়। সহসাই ঘুম ঘুম ভাব টা কেটে গেলো। শৈশব কাল থেকেই ইচ্ছে ছিলো সমুদ্র সৈকতে ভ্রমণ করার। এতদিন পরে আজ তা বাস্তবে রূপ নিতে যাচ্ছে। দূর থেকে কেমন যেনো একটা নোনতা হাওয়ার স্বাদ পাচ্ছিলাম। মসৃণ মহাসড়কের দুপাশে পরিত্যাক্ত পরে থাকা ফসলের জমি ও চিংড়ির ঘেরগুলো অতিক্রম করে আমরা আরো দক্ষিণে এগোতে লাগলাম। আর ক্রমশই পথ কমে গিয়ে সৈকতের কাছাকাছি পৌঁছতে লাগলাম। ভোর বেলায় দু-একজন কৃষক ও জেলে ছাড়া তেমন আর কারোর দেখা পেলাম না। ঘড়িতে বাজে তখন সোয়া ছয়টা। বাস থেকে নামার পরপরই পূর্ব দিগন্তে নতুন দিনের প্রভাকরের দেখা পেলাম। আর তৎক্ষণাৎ আমার নয়ন দুটি মিলিয়ে গেলো সেই সুদূর বঙ্গোপসাগর উত্তাল ঢেউ এর পানে। এই অপূর্ব দৃশ্য দেখতে দেখতে আমি হঠাৎ ই হারিয়ে গেলাম প্রকৃতির এক নতুন রাজ্যে। কত সময় নিয়ে সেখানে স্থির দাঁড়িয়ে ছিলাম, তা আমার খেয়ালে ছিলো না। হঠাৎ ই এক ভদ্রলোক এসে হাজির হয় আমার কাছে। পরনে হাফ প্যান্ট, উসকোখুসকো চুল আর খোচা খোচা দাড়ি দু গালে। মিষ্টি এক হাসি দিয়ে জিজ্ঞেস করলো,’’ ভাই, সাগর দেখেন? রুম লাগলে বইলেন। আমার রুম থেকে সারাদিন একে দেখতে পারবেন। ‘’ আমি অতসব না বুঝে ঝোঁকালাম। অতঃপর সেখান থেকে আমরা সেই হোটেলের দোতলায় গিয়ে উঠলাম। অ্যাটাস্ট বাথরুম, একটি চার পায়া আর মাথার উপর জং ধরা ফ্যান। কিন্তু জানালা খুললে তার আর প্রয়োজন হয় না। ক্ষাণিকক্ষণ বিশ্রাম করার পর দিন একটু গড়ালেই আমরা সৈকতে চলে এলাম। অবশেষে অপেক্ষার অবসান হবে। এতো কাছ থেকে নিজ চোখে এ বারিধি দেখার সৌভাগ্য হলো। জলের কাছে যেতেই এক অদ্ভুত শব্দ আমার কান ভারী করে তুলতে লাগলে ছোটবেলায় শামুক কানে দিলে এরকমটাই শুনতে পেতাম। বুঝতে বেশী সময় লাগলো না যে এইগুলো সেই চিরচেনা ঢেউ এর প্রতিধ্বনি যা প্রতি মুহূর্তেই এসে আঁচড়ে পরছিলো আমার হৃদয় তীরে। <br>
            <br>
            কুয়াকাটা সমুদ্র সৈকত বাংলাদশের অন্যতম ও বিখ্যাত এক পর্যটন কেন্দ্র, যা পটুয়াখালী জেলার কলাপাড়া উপজেলায় লতাচাপলী ইউনিয়নে মহীপুর থানায় অবস্থিত। দৈর্ঘ্যের হিসেবে পায় ১৮ কিলোমিটার হলেও সৌন্দর্যের হিসাব করতে গেলে হয়তো শব্দ ফুরিয়ে যাবে। এক দিকে যেমন ঘিরে আছে সুন্দরবনের একাংশ, তেমন ই প্রাকৃতিক কিংবা কৃত্রিম উপায়ে তৈরি বনায়নের অপরূপ ছোঁয়া লেগে আছে সমগ্র এ অঞ্চল জুড়ে। সেখানে ছিলো সুন্দরী, গেওয়া, গড়ান, গোলপাতা, কেওড়া ও কেয়াবনের এক অপরূপ সমাহার। সৈকতের কূল ধরে হাটতে হাটতে হঠাৎ এক মোটর সাইকেল আমার সামনে কষে এক ব্রেক চাপলো, বললো, ‘’ভাই চলেন’’। আমি বললাম, ‘’কই?’’ ‘’ঘুরে আসি হাঁটতে হাঁটতে হাঁপায়ে গেছেন মনে হচ্ছে’’। আমার পা দুটোও সম্মতি দিলো। হাওয়ার সাথে পাল্লা দিয়ে আমায় নিয়ে ছোটা শুরু করলেন। আমি বরাবরই নীরব প্রকৃতির মানুষ। তাই কিছু না বলে বসে রইলাম। আর সৈকতের বুকে চাকার দাগ কেটে পশ্চিমে মিলিয়ে গেলাম। ও ভাই নিজের মতো করে আমাকে নানা পদের গল্প শুনাচ্ছিলেন। কিন্তু তার কয়টা শুনেছি, এতে সন্দেহ আছে। তবে এতটুকু জেনেছিলাম যে তার নাম মিলন। আমার মনে লেগে থাকবে ঝাউবনের অপরূপ সজীবতা এবং রং বদলানো সেই সমুদ্র পাড়ের দৃশ্য। সূর্যোদয়- সূর্যাস্তের অপরূপ দৃশ্য ক্যামেরা বন্দী করতে ভুলিনি। ঘোরাঘুরি করতে করতে রাত হয়ে গেলো। জ্যোৎস্নার আলোয় বড় বড় ঢেউ গুলোকে শাড়ির সূক্ষ্ণ আঁচলের মতো লাগছিল। এক পর্যায়ে পেটের ডাকে সায় দিতে এক ঘরোয়া হোটেলে ঢুকলাম। সুস্বাদু লইট্যা, টুনা, রূপচাঁদা, কাঁকড়ার স্বাদ আজও মুখে লেগে আছে। ভাই এর সাথে দেখলাম কুয়াকাটার কুয়া, মিশ্রিপাড়া ও বৌদ্ধমন্দির। বাদ রাখিনি রাখাইন পল্লিও। দুপুর বেলা নোনা জলে গা ভাসাতে সৈকতে গেলাম। পানিতে নামতেই পায়ের নিচ থেকে স্রোতের প্রবাহে বালুগুলো সরে যাচ্ছিল, যা ছিলো এক অন্যরকম অনুভূতি। এরপর কিছুক্ষণ সৈকতের হেলানো চেয়ারে শুয়ে চোখ বুঝে রইলাম। বুকের ভেতর সতেজ শীতল হাওয়ার আনাগোনা দিব্যি টের পাচ্ছিলাম। দিনের আলো ফুটে ওঠার সাথে সাথে আমাদের বিদায়ের ঘন্টা বাজতে লাগলো। ফিরে যেতে একদম ই ইচ্ছে করছিল না। মিলন ভাই ও হোটেল মালিকের কাছ থেকে বিদায় নিয়ে আমরা পু্নরায় বাসে উঠলাম। বাসে ওঠার আগে মিলন ভাই জিজ্ঞেস করল, ‘’ভাই, কেমন লাগলো আমাদের এ এলাকা?’’ আমি কিছু বললাম না, শুধু মুচকি হেসে মাথা নাড়ালাম। সে বোধ হয় আমার উত্তর পেয়ে গিয়েছিল। সে বলল, ’’তাইলে আবার আইসেন, পরেরবার আসলে খালি এই মিলনরে মনে করবেন।‘’ ‘’অবশ্যই ভাই’’, আমি জবাবে বললাম। সাগরকন্যা কুয়াকাটাকে আমার বিদায় জানাতে হলো। <br>
            <br>
            কুয়াকাটার স্নিগ্ধ বাতাস যেন আমায় হাতছানি দিয়ে ডাকছিল। হয়তো এই যান্ত্রিকতার মাঝে ও ব্যস্ত জীবনের ফাঁকে সুতো ছেঁড়া ঘুড়ি হয়ে হয়তো আবার আসব ফিরে, এই সাগরকন্যার তীরে।   
             
        </p>
    </div>
</body>
</html>